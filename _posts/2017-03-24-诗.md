---
layout: post
title: "诗"
author: "Yang yang"
tags: 诗词歌赋
excerpt_separator: false
description: 长风破浪会有时，直挂云帆济沧海。
---

## <center>水调歌头  ·  苏轼</center>

丙辰中秋，欢饮达旦，大醉，作此篇，兼怀子由。

### 明月几时有？把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间。

### 转朱阁，低绮户，照无眠。不应有恨，何事长向别时圆？<font color='red'>人有悲欢离合，月有阴晴圆缺，此事古难全。</font>但愿人长久，千里共婵娟。

## <center>定风波  ·  苏轼</center>

三月七日，沙湖道中遇雨。雨具先去，同行皆狼狈，余独不觉。已而遂晴，故作此词。
### <font color='red'>莫听穿林打叶声，何妨吟啸且徐行。</font>竹杖芒鞋轻胜马，谁怕？一蓑烟雨任平生。
### 料峭春风吹酒醒，微冷，山头斜照却相迎。回首向来萧瑟处，归去，也无风雨也无晴。

## <center>赤壁赋  ·  苏轼</center>

### 壬戌之秋，七月既望，苏子与客泛舟游于赤壁之下。清风徐来，水波不兴。举酒属客，诵明月之诗，歌窈窕之章。少焉，月出于东山之上，徘徊于斗牛之间。白露横江，水光接天。纵一苇之所如，凌万顷之茫然。浩浩乎如冯虚御风，而不知其所止；飘飘乎如遗世独立，羽化而登仙。

### 于是饮酒乐甚，扣舷而歌之。歌曰：“桂棹兮兰桨，击空明兮溯流光。渺渺兮予怀，望美人兮天一方。”客有吹洞箫者，倚歌而和之。其声呜呜然，如怨如慕，如泣如诉；余音袅袅，不绝如缕。舞幽壑之潜蛟，泣孤舟之嫠妇。

### 苏子愀然，正襟危坐，而问客曰：“何为其然也？”

### 客曰：“‘月明星稀，乌鹊南飞。’此非曹孟德之诗乎？西望夏口，东望武昌，山川相缪，郁乎苍苍，此非孟德之困于周郎者乎？方其破荆州，下江陵，顺流而东也，舳舻千里，旌旗蔽空，酾酒临江，横槊赋诗，固一世之雄也，而今安在哉？况吾与子渔樵于江渚之上，侣鱼虾而友麋鹿，驾一叶之扁舟，举匏尊（樽）以相属。寄蜉蝣于天地，渺沧海之一粟。哀吾生之须臾，羡长江之无穷。挟飞仙以遨游，抱明月而长终。知不可乎骤得，托遗响于悲风。”

### 苏子曰：“客亦知夫水与月乎？逝者如斯，而未尝往也；盈虚者如彼，而卒莫消长也。盖将自其变者而观之，则天地曾不能以一瞬；自其不变者而观之，则物与我皆无尽也，而又何羡乎！且夫天地之间，物各有主，苟非吾之所有，虽一毫而莫取。<font color='red'>惟江上之清风，与山间之明月</font>，耳得之而为声，目遇之而成色，取之无禁，用之不竭。是造物者之无尽藏也，而吾与子之所共适。”

### 客喜而笑，洗盏更酌。肴核既尽，杯盘狼籍。相与枕藉乎舟中，不知东方之既白。

## <center>滕王阁序  ·  王勃</center>

### 豫章故郡，洪都新府。星分翼轸，地接衡庐。襟三江而带五湖，控蛮荆而引瓯越。物华天宝，龙光射牛斗之墟；人杰地灵，徐孺下陈蕃之榻。雄州雾列，俊采星驰。台隍枕夷夏之交，宾主尽东南之美。都督阎公之雅望，棨戟遥临；宇文新州之懿范，襜帷暂驻。十旬休假，胜友如云；千里逢迎，高朋满座。腾蛟起凤，孟学士之词宗；紫电青霜，王将军之武库。家君作宰，路出名区；童子何知，躬逢胜饯。

### 时维九月，序属三秋。潦水尽而寒潭清，烟光凝而暮山紫。俨骖騑（𬴂）于上路，访风景于崇阿。临帝子之长洲，得天人之旧馆。层峦耸翠，上出重霄；飞阁流丹，下临无地。鹤汀凫渚，穷岛屿之萦回；桂殿兰宫，即冈峦之体势。

### 披绣闼，俯雕甍，山原旷其盈视，川泽纡其骇瞩。闾阎扑地，钟鸣鼎食之家；舸舰弥津，青雀黄龙之舳。云销雨霁，彩彻区明。落霞与孤鹜齐飞，秋水共长天一色。渔舟唱晚，响穷彭蠡之滨；雁阵惊寒，声断衡阳之浦。

### 遥襟甫畅，逸兴遄飞。爽籁发而清风生，纤歌凝而白云遏。睢园绿竹，气凌彭泽之樽；邺水朱华，光照临川之笔。四美具，二难并。穷睇眄于中天，极娱游于暇日。<font color='red'>天高地迥，觉宇宙之无穷；兴尽悲来，识盈虚之有数。</font> 望长安于日下，目吴会于云间。地势极而南溟深，天柱高而北辰远。<font color='red'>关山难越，谁悲失路之人；萍水相逢，尽是他乡之客。</font> 怀帝阍而不见，奉宣室以何年？

### 嗟乎！时运不齐，命途多舛。冯唐易老，李广难封。屈贾谊于长沙，非无圣主；窜梁鸿于海曲，岂乏明时？所赖君子见机，达人知命。<font color='red'>老当益壮，宁移白首之心？穷且益坚，不坠青云之志。</font> 酌贪泉而觉爽，处涸辙以犹欢。北海虽赊，扶摇可接；<font color='red'>东隅已逝，桑榆非晚。</font> 孟尝高洁，空余报国之情；阮籍猖狂，岂效穷途之哭！

### 勃，三尺微命，一介书生。无路请缨，等终军之弱冠；有怀投笔，慕宗悫之长风。舍簪笏于百龄，奉晨昏于万里。非谢家之宝树，接孟氏之芳邻。他日趋庭，叨陪鲤对；今兹捧袂，喜托龙门。杨意不逢，抚凌云而自惜；钟期既遇，奏流水以何惭？

### 呜乎！胜地不常，盛筵难再；兰亭已矣，梓泽丘墟。临别赠言，幸承恩于伟饯；登高作赋，是所望于群公。敢竭鄙怀，恭疏短引；一言均赋，四韵俱成。请洒潘江，各倾陆海云尔。

## <center>临江仙  ·  杨慎</center>

### 滚滚长江东逝水，浪花淘尽英雄。<font color='red'>是非成败转头空。青山依旧在，几度夕阳红。</font>

### 白发渔樵江渚上，惯看秋月春风。一壶浊酒喜相逢。<font color='red'>古今多少事，都付笑谈中。</font>